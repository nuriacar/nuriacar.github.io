---
layout: post
title:  Yapay Zeka 101 [ 1. Bölüm ]
date:   2020-10-05 15:15:15 +0300
categories: ai
---

[![Elements of AI](/assets/img/elements-of-ai.jpg "Elements of AI")](https://course.elementsofai.com/)

[![Helsinki Üniversitesi](/assets/img/helsinki-uni-logo-mini.png "Helsinki Üniversitesi")](https://www.helsinki.fi/en)
[![Reaktor](/assets/img/reaktor-logo-mini.png "Reaktor")](https://www.reaktor.com/)
[![mooc.fi](/assets/img/mooc-fi-logo-mini.png "mooc.fi")](https://mooc.fi/en)
{: style="text-align: center;"}

2018'de [Finlandiya Helsinki Üniversitesi](https://helsinki.fi/en), bazı
Bilgisayar Bilimleri derslerini [mooc.fi](http://mooc.fi/en) üzerinden erişime
açtı. Belki de 2018'den önceydi lakin ben 2018'de haberdar oldum. Görür görmez
kaydoldum ve eğitimler sisteme yüklendikçe buradaki dersleri almaya koyuldum.
Tamamladığım -ki bir ay sürdü- ilk eğitim [Reaktor](https://reaktor.com)
işbirliği ile hazırlanan [Yapay Zeka
Temelleri](https://course.elementsofai.com/) eğitimiydi. Yapabildiğim kadar
tercüme ettim. Kısa süre önce de tekrardan gözden geçirip yayınlama kararı
aldım. Altı bölümden oluşuyor ve bu sitedeki diğer içerikler gibi günden güne
mümkün olduğunca daha iyiye evrilecek. Eksik, hatalı, zor anlaşılır vb.
bunduğunuz kısımlar için iletişime geçmenizden ziyadesiyle memnun olurum.
**Birlikte daha iyi olalım!**

Peki şimdi sırada ne var? Bu eğitimin devamı olan "Yapay Zeka İnşa Etme"
eğitimini de zaman içinde bu siteye ekleme niyetindeyim. Peki içeriği nasıl?
Yapay Zeka yöntemleri oluşturmayı mümkün kılan gerçek algoritmalar hakkında
bilgiler içermekle birlikte temel düzel Python bilgisi gerektiriyor. Çalışmak
gerek! Çok!..

[Ey benim paşalarım, beylerim, ağalarım; şu şehr-i Konstantıniyye cengindeki
silah arkadaşlarım!..](https://tr.wikipedia.org/wiki/II._Mehmed) Biz bize
kaldık madem, afterparty başlasın...

[![YZ 101 Bölüm 1](/assets/img/maze-mini.png "1. Yapay Zeka Nedir?")](/ai/2020/10/05/yapay-zeka-101-1.html)
[![YZ 101 Bölüm 2](/assets/img/maze-mini.png "2. Yapay Zeka Problemi Çözme")](/ai/2020/10/06/yapay-zeka-101-2.html)
[![YZ 101 Bölüm 3](/assets/img/maze-mini.png "3. Gerçek Dünyada Yapay Zeka")](/ai/2020/10/07/yapay-zeka-101-3.html)
[![YZ 101 Bölüm 4](/assets/img/maze-mini.png "4. Makine Öğrenmesi (Machine Learning)")](/ai/2020/10/08/yapay-zeka-101-4.html)
[![YZ 101 Bölüm 5](/assets/img/maze-mini.png "5. Sinir Ağları (Neural Networks)")](/ai/2020/10/09/yapay-zeka-101-5.html)
[![YZ 101 Bölüm 6](/assets/img/maze-mini.png "6. Muhtemel Etkiler (Implications)")](/ai/2020/10/10/yapay-zeka-101-6.html)
{: style="text-align: center;"}

> Şiddetle başlayan hazlar, şiddetle son bulurlar.
>
> These violent delights have violent ends.
>> Shakespeare

---

## **Bölümler**

1. **Yapay Zeka Nedir?**
2. Yapay Zeka Problemi Çözme
3. Gerçek Dünyada Yapay Zeka
4. Makine Öğrenmesi (Machine Learning)
5. Sinir Ağları (Neural Networks)
6. Muhtemel Etkiler (Implications)

## **1. Yapay Zeka Nedir?**

![YZ 101 1 Afiş](/assets/img/yz-101-1-afis.png "YZ 101 1 Afiş")

Robot işimi elimden alacak mı? Önümüzdeki on sene içinde Yapay Zeka işimi
nasıl değiştirecek? Yapay Zeka şu an hangi alanlarda kullanılıyor, gelecekte
hangi alanlarda kullanılacak?

Bu kısımda şu konuları ele alacağız:

1. Yapay Zeka'yı nasıl tanımlamalıyız?
2. Alakalı alanlar
3. Yapay Zeka Felsefesi

---

### **1.1. Yapay Zeka'yı nasıl tanımlamalıyız?**
  
Bu ilk bölümde Yapay Zeka kavramını, Yapay Zeka tanımına ve örneklerine
bakarak öğreneceğiz.

Muhtemelen fark ettiğiniz gibi, Yapay Zeka şu anda bir "sıcak konu": Yapay
Zeka ile ilgili genel tartışmalardan kaçınmak neredeyse imkansız. Bununla
birlikte, Yapay Zeka'nın farklı insanlar için farklı şeyler anlamına geldiğini
de fark etmiş olabilirsiniz. Bazıları için, Yapay Zeka insan zekasını
aşabilecek yapay yaşam formlarıyla ilgilidir. Diğerleri için ise neredeyse her
türlü veri işleme teknolojisi Yapay Zeka olarak adlandırılabilir.

Yapay Zeka'nın ne olduğunu, nasıl tanımlanabileceğini ve diğer alanlar veya
teknolojilerle yakından ilişkili olma durumunu tartışacağız ancak bunu
yapmadan önce, Yapay Zeka'nın farklı yönlerini gösteren üç Yapay Zeka
uygulamasının altını çizeceğiz. Aanlayışımızı derinleştirmek için her birine
kurs boyunca geri döneceğiz.

#### **Uygulama 1. Kendi kendine giden otomobiller/araçlar**

![YZ 101 1 1 Örnek 1](/assets/img/yz-101-1-1-ornek-1.png "YZ 101 1 1 Örnek 1")

Kendi kendine giden araçlar, birçok türden Yapay Zeka tekniğinin bir
kombinasyonunu gerektirir: A'dan B'ye en uygun rotayı bulmak için "arama ve
planlama", engelleri tanımlamak için "bilgisayar görmesi" ve karmaşık ve
dinamik ortamla başa çıkmada "belirsizlik altında karar verme". Bunların her
biri, kazaları önlemek için neredeyse kusursuz bir hassasiyetle çalışmalıdır.

Aynı teknolojiler, dağıtım robotları, uçaklar ve otonom gemiler gibi diğer
otonom sistemlerde de kullanılmaktadır.

**Çıkarımlar**: Sistemlerin güvenilirliği insan seviyesini aştığında yol
güvenliği nihayetinde iyileşmelidir.Mal taşırken lojistik zincirlerin
verimliliği iyileşmelidir. Makineler sürüşe dikkat ederken, insanlar gözetim
rolüne geçerek neler olup bittiğine bir göz atarlar. Ulaşım günlük yaşamımızda
çok önemli bir unsur olduğu için, henüz daha düşünmediğimiz bazı uygulamalar
da olabilir.

#### **Uygulama 2. İçerik önerisi**

![YZ 101 1 1 Örnek 2](/assets/img/yz-101-1-1-ornek-2.png "YZ 101 1 1 Örnek 2")

Gün içerisinde karşılaştığımız birçok bilgi kişiselleştirilmiştir. Facebook,
Twitter, Instagram ve diğer sosyal medya içerikleri, çevrimiçi reklamlar,
Spotify'da müzik önerileri, Netflix, HBO ve diğer akış hizmetlerinde film
önerileri böyledir. Gazeteler ve yayın yapan şirketlerin web siteleri gibi
birçok çevrimiçi yayıncının yanı sıra Google gibi arama motorları da
sundukları içeriği kişiselleştiriyor.

New Nork Times veya China Daily'nin basılı versiyonunun ön sayfası tüm
okuyucular için aynı olsa da, çevrimiçi versiyonun ön sayfası her kullanıcı
için farklıdır. Gördüğünüz içeriği belirleyen algoritmalar Yapay Zeka'ya
dayanmaktadır.

**Çıkarımlar**: Pek çok şirket algoritmalarının ayrıntılarını ortaya çıkarmak
istemese de, temel ilkelerin farkında olmak, olası etkileri anlamanıza
yardımcı olur: Filtre balonları(geçmiş verilerinizin analiz edilmesi ile daha
önce ilginizi çekmiş içeriğin size gösterilmesi), yankı odaları(sanal ortamda
kullanıcıların yalnızca kendi görüşlerini destekleyen fikirleri takip etmeleri
sonucunda karşıt görüşlerden haberdar olamamaları), trol fabrikaları, sahte
haberler ve yeni propaganda formları bu etkilerdendir.

#### **Uygulama 3. Görüntü ve video işleme**

![YZ 101 1 1 Örnek 3](/assets/img/yz-101-1-1-ornek-3.png "YZ 101 1 1 Örnek 3")

Yüz tanıma, fotoğraflarınızı insanlara göre düzenleme, sosyal medyada otomatik
etiketleme ve pasaport kontrolü gibi birçok işlem, kişiler, işletmeler ve
devletlerin kullandığı şeylerdir. Birkaç örnek vermek gerekirse; benzer
teknikler otonom bir otomobili çevreleyen diğer otomobilleri ve engelleri
tanımak veya [yaban hayatı popülasyonlarını tahmin etmek
için](https://valohai.com/success-stories/satellite-image-detection/)
kullanılabilir.

Bununla birlikte Yapay Zeka, görsel içerik oluşturmak veya değiştirmek için de
kullanılabilir. Halihazırda kullanımda olan örnekler şöyle: Kişisel
fotoğraflarınızı, Vincent van Gogh tarafından yapılmış gibi görünecek hale
getirebilir; Avatar, Yüzüklerin Efendisi ve Pixar animasyonları gibi sinema
filmlerinde izlediğiniz bilgisayar tarafından oluşturulan karakterlere gerçek
insan hareketleri aktarabilirsiniz. Bu tür filmlerde animasyon karakterleri
gerçek insan aktörler tarafından yapılan hareketleri taklit ederler.

**Çıkarımlar**: Bu tür teknikler ilerledikçe ve daha geniş bir kullanıma
eriştiğinde, gerçek görüntülerini bulmanın imkansız olduğu olayların doğal
görünümlü sahte videolarını oluşturmak kolay olacaktır. Aynı zamanda bu,
"görmenin inanmak" olduğu fikrine meydan okuyor.

#### **Yapay Zeka nedir, ne değildir? Kolay bir soru değil!**

![YZ 101 1 1 YZ Tanımı](/assets/img/yz-101-1-yz-tanimi.png "YZ 101 1 1 YZ Tanımı")

Yapay Zeka'nın medyadaki popülaritesi, kısmen, insanların daha önce başka
isimlerle anılan şeylere atıfta bulunurken bu terimi kullanmaya başlamış
olmalarından kaynaklanmaktadır. İstatistik ve iş analitiğinden, manuel olarak
kodlanmış eğer-ise(if-then) kurallarına kadar neredeyse her şeyin Yapay Zeka
olarak adlandırıldığını görebilirsiniz. Bu neden böyle? Halkın Yapay Zeka
algısı neden bu kadar belli belirsiz? Birkaç nedenden bahsedelim.

![YZ 101 1 1 Belirsizlik Sebep 1](/assets/img/yz-101-1-1-sebep-1.png "YZ 101 1 1 Belirsizlik Sebep 1")

#### **Sebep 1: Resmi olarak kabul edilen tanım yok**

Yapay Zeka araştırmacılarının bile kesin bir Yapay Zeka tanımı yoktur. Bazı
konular "Yapay Zeka değil" olarak sınıflandırıldığında, alan sürekli olarak
yeniden tanımlanmaktadır ve yeni konular ortaya çıkmaktadır.

Yapay Zeka'nın "bilgisayarların yapamayacağı harika şeyler" olarak
tanımlandığı eski ve geeky bir şaka var: Bu tanımın altında, eskiden Yapay
Zeka olarak adlandırılan bir meselenin, bilgisayarla onun çözümüne yönelik
harika yollar bulduğumuzda artık bir Yapay Zeka meselesi olmaktan çıkması
yüzünden, Yapay Zeka'nın hiçbir zaman ilerleyemeyeceği ironisi yatar. Bununla
birlikte, bu tanımda bir hakikat unsuru vardır. Elli yıl önce, örneğin, arama
ve planlama için otomatik yöntemler Yapay Zeka alanına ait kabul edildi.
Günümüzde bu tür yöntemler her bilgisayar bilimi öğrencisine öğretilmektedir.
Benzer şekilde, belirsiz bilgilerin işlenmesine yönelik bazı yöntemlerin,
Yapay Zeka'dan istatistiğe ya da olasılığa çok yakında taşınacağı
görünmektedir.

![YZ 101 1 1 Belirsizlik Sebep 2](/assets/img/yz-101-1-1-sebep-2.png "YZ 101 1 1 Belirsizlik Sebep 2")

#### **Sebep 2: Bilim Kurgu mirası**

Yapay Zeka'nın anlamıyla ilgili kafa karışıklığı, çeşitli bilim kurgu
eserlerinde bulunan Yapay Zeka'lar tarafından daha da kötüleştirilmiştir.
Bilim kurgu öyküleri genellikle çok detaylı faktoidler (kurgu bir nesne, haber
veya bilgiye dair özet, ayrıntılı bilgi) ya da zekice diyalog kuran ve dost
görünen insansı hizmetkarlara sahiptir ancak o öyküler bazen Pinokyo'nun
adımlarını izleyebilir ve "Robotlar insan olabilseydi nasıl olurdu?" diye
merak etmeye başlarlar. Bilim kurgudaki insansı varlıkların bir başka sınıfı,
bazı yasaklı motivasyonları benimser ve büyücü çırağı masallarındaki [Prag
Golemi](https://tr.wikipedia.org/wiki/Golem) gibi kontrolden çıkarak
efendilerine zarar verir.

Çoğu zaman, bu tür şeylerin robotluğu, çok insancıl bir maddenin tepesinde
sadece ince bir kaplamadır ve bu, çoğu bilim kurgunun insan okuyucular
tarafından anlaşılabilmesi için hoşgörülebilir bir durumdur. Bilim kurguların
çoğu bu nedenle insanların içinde bulunduğu mevcut durumu anlatan en iyi
metafor olarak okunmaktadır ve bu tür öykülerdeki robotlar, toplumun
bastırılmış kesimlerinin yaşamlarının yansıması ya da belki de yaşamın
anlamını arayışımız olarak görünürler.

![YZ 101 1 1 Belirsizlik Sebep 3](/assets/img/yz-101-1-1-sebep-3.png "YZ 101 1 1 Belirsizlik Sebep 3")

#### **Sebep 3: Kolay görünen şey aslında zor...**

Yapay Zeka'yı anlamada bir başka zorluk da, hangi görevlerin kolay, hangisinin
zor olduğunu bilmenin zor olmasıdır. Etrafınıza bakın ve elinizdeki bir
nesneyi alın, sonra ne yaptığınızı düşünün: Çevrenizi taramak için gözlerinizi
kullandınız, almak için uygun nesnelerin nerede olduğunu belirlediniz, birini
seçtiniz ve eliniz için bir yörünge planladınız. Ona uzandınız, sonra sırayla
çeşitli kasları büzerek elinizi hareket ettirdiniz ve parmaklarınız arasında
tutmak için nesneyi doğru miktarda kuvvetle sıkıştırmayı başardınız.

Tüm bunların ne kadar karmaşık olduğunu anlamak zor olabilir ancak bazen bir
şeyler ters gittiğinde bu zorluk görünür hale gelir: Almak istediğiniz nesne
beklediğinizden çok daha ağır veya daha hafiftir ya da bir tutamağı tutmadan
evvel başka biri sizden önce onu çekerse kendinizi dengede durmaya çabalarken
bulabilirsiniz. Genellikle bu tür görevleri yaparken pek zahmet çekmeyiz.
Ancak bu yapabilme yeteneği birkaç yıllık çocukluk çabasıyla sağlanır.

Sizin için kolay olsa da, bir robot tarafından nesneleri kavramak son derece
zordur ve aktif bir çalışma alanıdır. Son örnekler şunlar:

[Google'ın Robotik Tutma Projesi](https://spectrum.ieee.org/automaton/robotics/artificial-intelligence/google-large-scale-robotic-grasping-project)

[Karnabahar Seçme Robotu Projesi](https://www.telegraph.co.uk/science/2018/03/03/meet-robot-lending-cyber-hand-cornwalls-cauliflower-harvest/)

![YZ 101 1 1 Belirsizlik Sebep 4](/assets/img/yz-101-1-1-sebep-4.png "YZ 101 1 1 Belirsizlik Sebep 4")

#### **Zor görünen ama aslında kolay olan şeyler...**

Bunun aksine, satranç oynama ve matematik alıştırmaları çözme görevleri çok
zor görünebilir. Bazı başlangıç Yapay Zeka araştırmalarının bu tür görevler
üzerinde yoğunlaşmasına şaşmamalı. Bu tür görevlerin zekanın özü olduğunun
düşünüldüğü zamanlar yaşanmış görünüyor.

O zamandan beri satranç oynamanın bilgisayarlara çok uygun olduğunu ortaya
kondu. Tanımlanmış basit kurallarla birlikte bilgisayar, saniyede milyarlarca
işlemi yapabilir. [1997 yılında ünlü Deep Blue bilgisayarı, satranç dünya
şampiyonu Kasparov'u
devirdi](https://en.wikipedia.org/wiki/Deep_Blue_versus_Garry_Kasparov).
Satranç taşlarını tutma ve tahta üzerinde hareket ettirmenin, bilgisayarlar
için milyarlarca olası hamleyi hesaplamaktan daha zor olduğunu düşünebilir
miydiniz? Bölüm 2'de (2. Yapay Zeka Problemi Çözme) satranç ya da tic-tac-toe gibi
oyunlarda kullanılan teknikleri inceleyeceğiz.

Benzer şekilde, matematik, insan sezgisi ve yaratıcılık gerektirse de, tipik
bir lise veya üniversite dersinin hepsi olmasa da birçok alıştırması, bir
hesap makinesi ve basit bir kural seti uygulanarak çözülebilir.

#### **Peki, daha kullanışlı bir Yapay Zeka tanımı ne olurdu?**

"Bilgisayarların henüz yapamayacağı şeyler" şakasından daha faydalı bir yapay
zeka tanımı girişimi şöyle olabilir: Özerklik ve adapte olma yeteneği.

> **Anahtar Terminoloji**
>
> **Özerklik(autonomy)**: Bir kullanıcı tarafından sürekli rehberlik
> yapılmadan, karmaşık ortamlarda görev gerçekleştirme yeteneği.
>
> **Adapte olabilirlik(adaptivity)**: Deneyimden öğrenerek performansı
> geliştirme becerisi.

#### **Kelimeler yanıltıcı olabilir**

Yapay Zeka'yı tanımlarken ve hakkında konuşurken, kullandığımız kelimelerin
çoğunun yanıltıcı olabileceği konusunda dikkatli olmak zorundayız. "Öğrenme,
anlama ve zeka" yanıltıcı olabilecek kelimelerdendir.

Örneğin doğru navigasyon talimatları vermesi veya cilt lezyonlarının
fotoğraflarında melanom belirtileri olduğunu algılaması sayesinde bir sistemin
akıllı olduğunu söyleyebiliriz. Böyle bir şeyi duyduğumuzda, "akıllı"
kelimesi, sistemin akıllı bir kişinin gerçekleştirebileceği herhangi bir
görevi yerine getirebileceğini kolayca gösterir: Bakkala gitmek ve yemek
pişirmek, çamaşır yıkamak ve katlamak vb.

Aynı şekilde, bilgisayarın görme sistemi bir görüntüyü otomobiller, yayalar,
binalar, yol vb. gibi farklı nesneler halinde anlayabildiği için, "anlama"
kelimesi de kolayca önerilebilir. Bununla birlikte bir kişi üzerine yol
fotoğrafı basılmış olan bir tişörtü giyse bile, o yolda (kişi üzerinde)
sürmenin yanlış olduğunu anlaması gerekir.

Yukarıdaki durumların her ikisinde de yanılıyor oluruz.

> **Not**
>
> "Bavul Kelimeler"e dikkat edin
>
> Bilişsel bir bilim insanı olan ve Yapay Zeka'nın en büyük öncülerden [Marvin
> Minsky](https://en.wikipedia.org/wiki/Marvin_Minsky), "bavul kelime"
> terimini, yalnızca bir tanesini düşünmemize rağmen ortaya çıkan bir dizi
> farklı anlam taşıyan kelimeler olarak ifade etti. Bu tür kelimelerin
> kullanılması, yukarıdakiler gibi yanlış yorumlama riskini artırır.

Zeka, sıcaklık gibi tek boyutlu değildir ve bunu fark etmek önemlidir. Bugünün
sıcaklığını düne veya Helsinki'deki sıcaklığa veya Roma'daki değere göre
karşılaştırabilir ve hangisinin daha yüksek/düşük olduğunu anlayabilirsiniz.
İnsanları zekalarına göre sıralamanın mümkün olduğunu düşünmeye meyilliyiz.
Bu, zeka katsayısının (IQ) yapması gereken şey! bununla birlikte, Yapay Zeka
bağlamında, farklı Yapay Zeka sistemlerinin zekaları açısından tek bir eksen
veya boyut üzerinde karşılaştırılamayacağı açıktır. Satranç oynayan bir
algoritma, bir spam filtresinden daha zeki midir? Müzik öneri sistemi, kendi
kendine sürüş yapan bir arabadan daha akıllı mıdır? Bu sorular mantıklı
değil.  Çünkü Yapay Zeka dardır (bu bölümün sonunda dar Yapay Zeka'nın ne
anlama geldiğini inceleyeceğiz): Bir problemin çözülebilir olması, bundan
farklı diğer bir problemin de çözülebileceğini göstermez.

#### **Neden "birazcık, bir tutam Yapay Zeka" diyebilirsiniz ama "bir Yapay Zeka" diyemezsiniz?**

"Yapay Zeka" veya "Yapay Zeka değil" sınıflandırması, tam bir evet-hayır
dikotomisi(çatallanma, ikiye ayrılma, iki karşıt guruba bölünme) değildir:
Bazı yöntemler açıkça Yapay Zeka iken ve diğerleri açıkça Yapay Zeka değilse
de, birazcık, bir tutam Yapay Zeka içeren yöntemler de vardır. Bu nedenle,
bazen bir şeyin Yapay Zeka olup olmadığını tartışmak yerine "Yapay Zeka"
hakkında (mutlu veya muhteşem olmanın kategorizasyonunda olduğu gibi) konuşmak
daha uygun olacaktır.

> **Not**
>
> "Yapay Zeka" sayılabilir bir isim değil
>
> Yapay Zeka'yı tartışırken, Yapay Zeka'nın sayılabilir bir isim olarak
> kullanılmasından vazgeçirmek isteriz: Bir Yapay Zeka, iki Yapay Zeka vb.
> Yapay Zeka matematik veya biyoloji gibi bilimsel bir disiplindir. Bu şu
> anlama gelir: Yapay Zeka, pek çok şeyi çözmek için kullanılan kavramlar,
> problemler ve yöntemler koleksiyonudur.
>
> Yapay Zeka bir disiplin olduğu için, "bir biyoloji" demediğimiz gibi "bir
> Yapay Zeka" dememelisiniz. Bu nokta, "daha fazla Yapay Zeka'ya ihtiyacımız
> var" gibi bir şey demeye çalıştığınızda da aynıdır. Bu, kulağa yanlış
> geliyor, değil mi? (Bize öyle geliyor.)

Cesaretlerini kırmaya çalışsak da Yapay Zeka'nın sayılabilir bir isim olarak
kullanılması yaygındır. Örneğin, [giyilebilir cihazlardan elde edilen veri,
diyabet belirtilerini saptamak için Yapay Zeka'yı eğitmeye yardımcı
oldu](https://www.engadget.com/2018-02-07-deepheart-diabetes-cardiogram-ai.html).
Bu, diğer bir açıdan oldukça iyi bir başlıktır çünkü verilerin önemini
vurgulamaktadır ve sistemin teşhis ve tedavi kararları vermek yerine yalnızca
diyabet belirtilerini tespit edebileceğini açıkça ortaya koymaktadır. Ve
kesinlikle şöyle bir şey de söylememelisiniz: [Google'ın Yapay Zeka'sı
insanlar tarafından yapılan Yapay Zeka'dan daha iyi performans gösteren bir
Yapay Zeka
geliştirdi](https://futurism.com/google-artificial-intelligence-built-ai). Bu,
şimdiye kadar gördüğümüz tüm zamanların en yanıltıcı Yapay Zeka manşetlerinden
biridir (başlığın Google Research tarafından atılmadığını unutmayın).

Yapay Zeka'nın sayılabilir bir isim olarak kullanılmasının mantıklı olduğunun
söylenmesi çokta sorun değil ancak bir profesyonel gibi konuşmak istiyorsanız,
"bir Yapay Zeka" demekten kaçının ve bunun yerine "bir Yapay Zeka metodu"
deyin.

#### **Alıştırma 1: Bu Yapay Zeka mı, değil mi?**

![YZ 101 1 1 Kurşun Kalem](/assets/img/yz-101-kursun-kalem.png "YZ 101 1 1 Kurşun Kalem")

Aşağıdakilerden hangileri Yapay Zeka'dır, hangileri değildir?

1. Verilen verilerdeki toplamları ve diğer önceden tanımlanmış işlevleri
   hesaplayan elektronik tablo: Hayır

   Sonuç, kullanıcı tarafından belirlenen ve hiçbir Yapay Zeka gerekli olmayan
   bir formül tarafından belirlenir.

2. Hisse senedi fiyatları hakkında geçmiş verilere bir eğri uydurmak suretiyle
   borsa kestirilmesi: Evet

   Basit bir eğri uydurmak gerçekten Yapay Zeka değildir ancak eğri
   oluşturabilmek için çok fazla verinin bir araya getirilip işlenmesi
   durumunda makine öğrenmesi metodu kullanılır.

3. En hızlı rotayı bulmak için GPS navigasyon sistemi: Evet

   Koordinatları belirlemek için kullanılan sinyal işleme ve geometri, Yapay
   Zeka değildir ancak özellikle trafik koşulları gibi değişkenler dikkate
   alındığında, navigasyon için (en kısa/en hızlı rotalar) iyi öneriler
   sunması Yapay Zeka'dır.

4. Kullanıcının dinleme davranışına dayalı olarak müzik öneren Spotify gibi
   bir müzik öneri sistemi: Evet

   Sistem yalnızca sizin değil, tüm kullanıcıların müzik dinleme
   davranışlarını öğrenir.

5. Büyük miktarda veri (resim veya video gibi) saklayabilen ve aynı anda
   birçok kullanıcıya aktarabilen büyük veri depolama çözümleri: Hayır

   Veri koleksiyonu/deposu içinde belirli şeylerin saklanması veya
   koleksiyondan/depodan çekilmesi, ne uyum yeteneği ne de özerkliktir.

6. Photoshop gibi uygulamalarda parlaklık ve kontrast gibi fotoğraf düzenleme
   özellikleri: Hayır

   Bu özelliklerde uyum yeteneği de özerklik de yoktur. Haliyle Yapay Zeka
   olmaz ama filtrelerin (özelliklerinin) eski verilere göre otomatik olarak
   ayarlanması Yapay Zeka olabilir.

7. Fotoğraf çeken ve farklı sanat tarzlarına dönüştüren Prisma gibi
   uygulamalarda stil aktarım filtreleri (empresyonist, kübist vb.): Evet

   Bu tür yöntemler tipik olarak görüntü istatistiklerini öğrenir ve girilen
   fotoğrafı öğrenilen stil ile eşleşecek şekilde dönüştürür. Böylece sistem
   uyarlanabilir olur, ve bu Yapay Zeka olur.

---

### **1.2. Alakalı alanlar**

**Bilgisayar Bilimleri**: Bilgisayar bilimleri, Yapay Zeka'yı içeren fakat
aynı zamanda dağıtık hesaplama, insan-bilgisayar etkileşimi ve yazılım
mühendisliği gibi diğer alt alanları da içeren nispeten geniş bir alandır.

Yapay Zeka bilgisayar bilimlerinin bir parçasıdır. Yapay Zeka'ya ek olarak, en
azından ismini bilmenin iyi olacağı yakın alakalı birkaç konu var: Makine
öğrenimi, veri bilimi ve derin öğrenme.

**Makine Öğrenimi**: Makine öğreniminin Yapay Zeka'nın bir alt alanı olduğu
söylenebilir ki Yapay Zeka da bilgisayar bilimlerinin bir alanı (Bu tür
kategoriler genellikle kesin değildir ve makine öğreniminin bir kısmı
istatistiğe ait olabilir). Makine öğrenimi, Yapay Zeka çözümlerini
uyarlanabilir kılar. Şöyle tanımlanabilir:

> **Anahtar Terminoloji**
>
> **Makine Öğrenimi**: Belirli bir görevde daha fazla deneyim veya veri ile
> performanslarını artıran sistemler.

**Derin Öğrenme**: Makine öğreniminin bir alt alanıdır. 5. bölümde daha
ayrıntılı olarak derin öğrenmeyi anlatacağız ama şimdilik, derin öğrenmenin
"derinliğinin" matematiksel modelin karmaşıklığını işaret ettiğini ve modern
bilgisayarların artan bilgi işlem gücünün, araştırmacıların daha derin
araştırmalar yapmasını sağladığını not edelim. İşlem gücü yüksek modern
bilgisayarlar, bu karmaşıklığı sadece niceliksel olarak değil, aynı zamanda
niteliksel olarak daha önce erişilen düzeylerden farklı düzeylere eriştirir.
Bildiğiniz gibi, bilim, çoğu zaman prograsif olarak daha fazla özel alt alan,
alt alanların alt alanları vb. oluşturur. Bu, araştırmacıların belirli bir
konuya odaklanmalarını sağlar. Böylece yıllar boyunca artan bilgi birikimine
yetişebilmek mümkün olur. Konu hakkında yeni bilgiler üretin ya da bazen daha
doğru olması için daha önceki bilgileri düzeltin.

**Veri Bilimi**: Makine öğrenimi ve istatistik, işletme, hukuk, algoritma,
veri depolama ve web uygulama geliştirme dahil olmak üzere bilgisayar
biliminin belirli yönlerini içeren yeni bir şemsiye terimdir (çeşitli alt
disiplinleri kapsayan terim). Veri bilimi çözümleri genellikle Yapay Zeka da
içerir fakat genellikle jenerik terimler kadar Yapay Zeka'nın bir parçası
olarak görülmez.

**Robotik**: Karmaşık ve gerçek dünyadaki senaryolarda çalışabilmeleri için
robotların oluşturulması ve programlanması anlamına gelir. Bir bakıma robotik,
Yapay Zeka'nın neredeyse tüm alanlarının bir kombinasyonunu gerektirdiği için
Yapay Zeka'nın en büyük çaba sarfettiği konudur. Örneğin:

+ Çevreyi algılamak için bilgisayar görmesi ve konuşma tanıma.
+ Doğal dil işleme, bilgi alma ve talimatların işlenmesi ve olası eylemlerin
  sonuçlarını tahmin etmek için belirsizlik altında muhakeme.
+ İnsanlarla etkileşimde bulunmak ve birlikte çalışmak için bilişsel modelleme
  ve duyuşsal hesaplama.

Robotikle ilgili Yapay Zeka sorunlarının çoğuna en iyi şekilde makine öğrenimi
ile yaklaşılır ve bu, makine öğrenimini robotik için Yapay Zeka'nın merkezi
bir dalı haline getirir.

> **Not**
>
> Robot nedir?
>
> Kısacası bir robot, (çevreyi algılayan) sensörleri ve eylem dizilerini
> gerçekleştirmek üzere programlanabilen aktüatörler (işletici, çalıştırıcı)
> (çevrede faaliyet gösteren) içeren bir makinedir. Robotların bilim-kurgusal
> tasvirlerine alışkın insanlar, genellikle garip bir yürüyüşle yürüyen ve
> metalik bir monotonda konuşan insansı makineleri düşüneceklerdir. Şu anda
> kullanımda olan çoğu gerçek robotlar, uygulamaya göre tasarlandıkları için
> çok farklı görünüyorlar. Pek çok uygulama için robotun insan şeklinde olması
> pek de işe yaramaz zira tıpkı bulaşıklarımızı yıkamak için insansı
> robotlarımızın olmaması ancak bulaşıkları suyla yıkayabilmemiz için
> bulaşıkları içine yerleştirilebileceği bulaşık makinelerimizin olması gibi.
>
> İlk bakışta açıkça görünemeyebilir ama en azından bir düzeyde özerkliğe
> sahip olan, sensörleri ve aktüatörleri(işletici, çalıştırıcı) içeren her
> türlü araç da robotik olarak sayılır. Öte yandan, sadece müşteri hizmetleri
> konuşma botu (chatbot) gibi yazılım tabanlı çözümler, bazen "yazılım
> robotları" olarak adlandırılsalar bile (gerçek) robotik olarak sayılmazlar.

#### **Alıştırma 2: Yapay Zeka taksonomisi**

![YZ 101 1 2 Kurşun Kalem](/assets/img/yz-101-kursun-kalem.png "YZ 101 1 2 Kurşun Kalem")

Taksonomi, birbirinin özel durumları olabilecek birçok şeyi sınıflandırmak
için kullanılan bir şemadır. Bir dizi disiplin veya alan arasındaki ilişkileri
açıkladık ve örneğin makine öğreniminin genellikle bir Yapay Zeka alt alanı
olarak kabul edildiğini belirttik.

[Euler diyagramı](https://en.wikipedia.org/wiki/Euler_diagram) taksonomi
görselleştirmek için uygun bir yoldur. [Euler
diyagramı](https://en.wikipedia.org/wiki/Euler_diagram) (daha aşina olduğumuz
Venn diyagramları ile yakından ilişkilidir), kavramlar arasında örtüşen
şekillerden oluşur ve bu şekillerin üst üste gelmesi, kavramlar arasındaki
örtüşmeye karşılık gelir.

Taksonominin kesinlikle hiyerarşik olması gerekmediğine dikkat edin. Bir
disiplin, birden fazla genel konunun alt alanı olabilir: Örneğin, makine
öğrenmesinin bir istatistik alt alanı olduğu düşünülebilir. Bu durumda alt
alan kavramı, daha genel konular arasındaki örtüşmeyi gösterir.

**Göreviniz: Aşağıdaki [Euler
diyagramı](https://en.wikipedia.org/wiki/Euler_diagram) örneğine bakarak şu
konular arasındaki ilişkileri gösteren bir taksonomi oluşturun: Yapay Zeka,
makine öğrenimi, bilgisayar bilimi, veri bilimi ve derin öğrenme.**

![YZ 101 1 2 Euler Diagram](/assets/img/yz-101-1-2-euler-diagram.png "YZ 101 1 2 Euler Diagram")

**Cevap:** Verilen diyagrama göre:

A: Bilgisayar Bilimleri: Bilgisayar bilimi, Yapay Zeka'yı içeren fakat aynı
zamanda dağıtık hesaplama, insan-bilgisayar etkileşimi ve yazılım mühendisliği
gibi diğer alt alanları da içeren nispeten geniş bir alandır.

B: Yapay Zeka bilgisayar bilimlerinin bir parçasıdır.

C Makine öğrenimi genellikle Yapay Zeka'nın bir parçası olarak kabul edilir.

D: Derin öğrenme, makine öğreniminin bir parçasıdır.

E: Veri bilimi bilgisayar bilimlerine ve Yapay Zeka'ya ihtiyaç duyar. Bununla
birlikte, bir çok istatistik, işletme, hukuk ve diğer uygulama alanlarını da
içerir, dolayısıyla genellikle bilgisayar bilimlerinin bir parçası olarak
görülmez.

Veri Bilimi = (Bilgisayar Bilimleri > Yapay Zeka > Makine Öğrenimi > Derin
Öğrenme) + İstatistik + İşletme + Hukuk + ... vs.

#### **Alıştırma 3: Örnek görevler**

![YZ 101 1 2 Kurşun Kalem](/assets/img/yz-101-kursun-kalem.png "YZ 101 1 2 Kurşun Kalem")

Aşağıdaki örnek görevleri düşünün. İçlerinde Yapay Zeka ile ilgili hangi
alanların yer aldığını belirlemeye çalışın. **Uygun olan tüm seçenekleri
seçin.** (İpucu: makine öğrenimi neredeyse her zaman bir tür istatistik
içerir).

**Not:** Bu alıştırma, Yapay Zeka'nın farklı yönleri ve çeşitli uygulamalardaki
rolleri hakkında düşünmeniz için size ilham vermeyi amaçlamaktadır. Bu
soruların çoğuna net cevaplar olmadığından, **bu alıştırma notlandırmaya dahil
edilmeyecektir.** Yine de elinizden gelenin en iyisini yapmanızı ve elinizden
geldiğince iyi cevap vermeye çalışmanızı öneririz ancak bizim cevaplarımız
sizinkinden farklı olursa endişelenmeyin.

1. Otonom Araçlar: İstatistik, robotik, makine öğrenmesi.

2. Bir roketi yörüngeye yönlendirme: İstatistik, robotik, makine öğrenmesi. (!)

3. Online reklam optimizasyonu: İstatistik, makine öğrenmesi.

   Kişiye onun tercihlerine uygun reklamlar iletilmesi ve tercihlerine uygun
   reklamların etkinliğinin optimizasyonu, istatistik ve makine öğrenimi
   gerektirir.

4. Müşteri hizmetleri konuşma botu (chatbot): İstatistik, makine öğrenmesi. (!)

   Konuşma botları, insan dillerini anlamlandırmak ve anlamlandırabildiklerine
   göre karşılık oluşturmak için istatistik ve makine öğrenimine gereksinim
   duyar.

5. Gallup (araştırma, anket) sonuçlarını özetleme: İstatistik, makine
   öğrenmesi. (!)

   İstatistik ve makine öğrenmesi sonuçlardan öngörü çıkarmak için kullanılır.

---

### **1.3. Yapay Zeka Felsefesi**

"Yapay Zeka" teriminin doğası, akıllı davranışın bir zihnin varlığını ima edip
etmediği veya gerektirip gerektirmediği ve bilincin hesaplama olarak ne ölçüde
kopyalanabilir olduğu gibi felsefi soruları gündeme getirir.

#### **Turing Testi**

[Alan Turing](https://tr.wikipedia.org/wiki/Alan_Turing) (1912-1954) bir
İngiliz matematikçi ve mantıkçı idi. Haklı olarak bilgisayar biliminin babası
sayılır. Turing; zeka, düşünme ve onları makinelerle simüle etme imkanından
etkilenmişti. Turing'in Yapay Zeka'ya en büyük katkısı, daha sonra [Turing
testi](https://en.wikipedia.org/wiki/Turing_test) olarak bilinen taklit oyunu.

Testte, bir insan sorgulayıcı, A ve B kişileri ile yazılı olarak etkileşime
girer. Eğer sorgulayıcı A veya B'nin insan mı bilgisayar mı olduğunu
belirleyemezse, bilgisayarın testi geçtiği söylenir. Argüman şu ki, bir
bilgisayar genel bir doğal dil konuşmasında insandan ayırt edilemezse, o zaman
insan seviyesinde zekaya ulaşmış olmalıdır.

![YZ 101 1 3 Turing Testi](/assets/img/yz-101-1-3-turing-test.png "YZ 101 1 3 Turing Testi")

Turing'in testle kastettiği şey, Forrest Gump'un aforizmasına çok benzer:
"Aptalca şeyler yapan, aptaldır". Turing'in versiyonu "akıllıca şeyler
söyleyen, akıllıdır" diyor. Başka bir deyişle, bir varlık, davranışları
gözlemlenerek başka bir akıllı varlıktan ayırt edilemezse, zekidir. Turing
sadece davranış kümesini tartışmaya zorladı, böylece sorgulayıcı onu ya da
kararlarını görünüşe dayandıramaz.

#### **Bir problem: İnsan gibi olmak, zeki olduğun anlamına mı geliyor?**

Turing testinin bir zeka testi olarak gördüğü bir eleştiri, bilgisayarın bir
insan gibi davranıp davranmadığını akıllıca gösterip göstermediğinin gerçekten
ölçülebilmesidir. Test gerçekten de konuyu değiştirmeye devam eden, yazım
hataları yapmayan ve bazen de cevap vermeyi reddeden bilgisayar programları
tarafından "geçilmiştir". Ünlü bir örnek, 13 yaşındaki Ukraynalı bir çocuk
[Eugene Goostman](https://en.wikipedia.org/wiki/Eugene_Goostman), şakalar
yaparak ve konuyu evcil hayvanı gine domuzuna çevirerek sürekli olarak
soruları yanıtlamaktan kaçınmaya çalışıyor. İşte, [Scott Aaronson'un blogundan
Eugene Goostman ile örnek bir konuşmanın kısa bir
bölümü](https://www.scottaaronson.com/blog/?p=1858):

#### **Eugene bilgisayar mı, insan mı?**

**Sorgulayıcı**: Devenin kaç bacağı var?

**Eugene**: 2 ile 4 arasında bir şey. Belki üç? :-))) Bu arada, hala
uzmanlığınızı bilmiyorum - ya da muhtemelen, onu kaçırdım mi?

**Sorgulayıcı**: Kırkayağın kaç bacağı var?

**Eugene**: Sadece iki ama Çernobil mutantları beşe kadar olabilir. Beni
kandırman gerektiğini biliyorum.

**Sorgulayıcı**: Hayır, konuşma botu (chatbot) olmadığınızı bilmem gerekiyor.
Lütfen soruyu basitçe cevaplayın: Karıncanın kaç bacağı var?

**Eugene**: 2 ile 4 arasında bir şey. Belki üç? :-))) Oh, ne kadar verimli bir
sohbet ;-)

**Sorgulayıcı**: Neden böyle temel soruları sorduğumu anlıyor musunuz? "Blade
Runner" filminde olduğu gibi, olabildiğince hızlı bir şekilde sizin bir robot
olduğunuzu ortaya çıkarmaya çalıştığımın farkında mısınız?

**Eugene**: ...bekle

...

Gerçekte bir bilgisayar programı olan Eugene Goostman, 30 yargıcın 10'unu
kendisinin gerçek bir kişi olduğu konusunda kandırdı.

#### **Çin Odası Argümanı**

![YZ 101 1 3 Çin Odası](/assets/img/yz-101-1-3-cin-odasi.png "YZ 101 1 3 Çin Odası")

Zekanın zeki davranışlarla aynı olduğu fikrine bazıları meydan okumuştur. En
iyi bilinen karşı argüman John Searle'nin [Çin
Odası](https://iep.utm.edu/chineser/) düşünce deneyidir. Searle, Çince
bilmeyen bir kişinin bir odada kilitlendiği bir deneyi anlatıyor. Odanın
dışında, bir mektup yuvası aracılığıyla Çince yazılmış notları odanın içine
iletebilen bir kişi var. Odanın içindeki kişiye ise dışarıdan aldığı notalara
cevap vermek için ayrıntılı talimatlar bulabileceği büyük bir el kitabı
verilmiştir.

Searle, odanın dışındaki kişi, Çince konuşan başka bir insanla konuştuğu
izlenimini alsa bile, odanın içindeki kişinin Çince'yi anlamadığını iddia
etti. Benzer şekilde, bir makine akıllı bir şekilde hareket etse bile, örneğin
Turing testini geçse bile, bu onun akıllı olduğunu ya da bir insanın aklına
benzer bir "akla" sahip olduğunu göstermez. "Zeki" kelimesi "bilinçli"
kelimesi ile değiştirilebilir ve aynı argüman uygulanabilir.

#### **Kendi kendine giden bir araba akıllı mı?**

Çin odası argümanı, zekanın otomatikleştirilebilen küçük mekanik talimatlara
ayrılabileceği fikrine karşı çıkıyor.

Kendi kendini süren bir araba, otomatikleştirilebilen bir zeka unsuru (araba
kullanmak) örneğidir. Çin odası argümanı, bunun gerçekten akıllı bir düşünce
olmadığını, yalnızca akıllı göründüğünü öne sürüyor. "Bavul Kelimeler"
konusundaki yukarıdaki tartışmaya geri dönersek, arabadaki Yapay Zeka sistemi
çevreyi görmez veya anlamaz ve bir insanın gördüğü, anladığı ve bildiği
şekilde nasıl güvenli bir şekilde süreceğini bilmez. Searle'a göre bu,
sistemin akıllı davranışının aslında akıllı olmaktan tamamen farklı olduğu
anlamına gelir.

#### **Pratikte felsefe ne kadar önemli?**

Doğal ya da yapay, zeka ve bilincin tanımı son derece kaçamaktır ve görünüşe
göre hiç bitmeyen bir söyleme yol açar. Entelektüel bir arkadaşla bu
tartışmayı yapmak oldukça keyifli olabilir. (Entelektüel arkadaşınız yoksa,
"Hofstadter ve Dennett" tarafından yazılmış "The Mind's I" gibi kitaplar var.)

Ancak, [John McCarthy'nin belirttiği gibi](http://jmc.stanford.edu/articles/aiphil/aiphil.pdf), Yapay Zeka felsefesinin "Yapay Zeka araştırması uygulaması üzerinde, bilim felsefesinin, genel olarak bilim pratiği üzerindeki etkisinden daha fazla bir etkisi yoktur." Bu nedenle, pratik sorunları çözmede yardımcı olan sistemleri, akıllı olup olmadıklarını veya sadece öyleymiş gibi davranıp davranmadıklarını çok fazla kurcalamadan araştırmaya devam edeceğiz.

> **Anahtar Terminoloji**
>
> **Genel Yapay Zeka'ya karşı Dar Yapay Zeka**
>
> Haberleri okurken "genel" ve "dar" Yapay Zeka terimlerini görebilirsiniz.
> Peki bunlar ne anlama geliyor? Dar Yapay Zeka, tek bir görevi yapan Yapay
> Zeka'yı ifade eder. Genel Yapay Zeka veya Yapay Genel Zeka (AGI, Artifical
> General Intelligence), herhangi bir entelektüel görevi yerine getirebilen
> bir makineyi ifade eder. Bugün kullandığımız tüm Yapay Zeka yöntemleri, dar
> Yapay Zeka kapsamındadır.  Genel Yapay Zeka henüz bilim kurgu. Aslında,
> Genel Yapay Zeka ideali, 50 yıldan fazla bir süredir harcanan tüm çabalara
> rağmen ilerlememesi nedeniyle, Yapay Zeka araştırmacıları tarafından
> neredeyse tamamen terk edildi. Tersine, dar Yapay Zeka, sıçramalarla,
> limitlerle ilerliyor.
>
> **Güçlü Yapay Zeka' a karşı Zayıf Yapay Zeka**
>
> İlgili bir dikotomi(çatallanma) "güçlü" ve "zayıf" Yapay Zeka'dır. Bu,
> Searle tarafından vurgulanan, zeki olmak ile akıllıca davranmak arasındaki
> yukarıdaki felsefi ayrıma kadar iniyor. Güçlü Yapay Zeka, gerçekten akıllı
> ve özbilinçli bir "akıl" anlamına gelir. Zayıf Yapay Zeka aslında sahip
> olduğumuz şeydir: Yani "yalnızca" bilgisayar olmalarına rağmen akıllı
> davranışlar sergileyen sistemler...

#### **Alıştırma 4: Tanımlar, tanımlar**

![YZ 101 1 2 Kurşun Kalem](/assets/img/yz-101-kursun-kalem.png "YZ 101 1 2 Kurşun Kalem")

Yapay Zeka'nın hangi tanımını en çok beğendiniz? Siz Yapay Zeka'yı nasıl tanımlardınız?

Şu ana kadar önerilmiş olan aşağıdaki tanımları inceleyelim:

1. "Bilgisayarların yapamayacağı güzel şeyler"
2. Akıllı insan davranışlarını taklit eden makineler
3. Özerk ve adaptif sistemler

**Göreviniz:**

+ Bunların iyi tanımlamalar olduğunu düşünüyor musunuz? Bunların her birini
  sırayla ele alın ve yanıldıkları şeyleri bulmaya çalışın. Yapay Zeka olarak
  sayılması gerektiğini düşündüğünüz ama Yapay Zeka tanımlarına uymayan
  şeyleri ya da tam tersini... **Her bir öge için verdiğiniz cevaplarınızı,
  birkaç cümle ile açıklayın** (yalnızca tüm tanımların iyi ya da kötü
  göründüğünü söylemeniz yeterli değildir).

+ Ayrıca, **yukarıdaki tanımları geliştirerek, kendi tanımınızla** ortaya
  çıkın. Tanımlamanızın yukarıdakilerden daha iyi olabileceğini birkaç cümle
  ile açıklayın.

**Örnek Cevap:**

Doğru ya da yanlış cevap yok ama biz şöyle düşünüyoruz:

**"Bilgisayarların yapamayacağı harika şeyler"**

İyi: Bu, gelecekteki yeni sorunları içerecek şekilde uyarlanır, bilgisayar
görüşü, doğal dil işleme gibi çok çeşitli Yapay Zeka'yı kapsar.

Kötü: "Çözülmüş" sorunları ortadan kaldırır, neyin "havalı" sayılabileceğini
söylemek çok zordur.

**"Akıllı insan davranışını taklit eden makineler"**

İyi: Öncekiyle aynı. Ayrıca, "taklit" kelimesi, Yapay Zeka çözümlerinin
"akıllı olmayı" (ne anlama gelirse gelsin) gerektirmediğini, bunun yerine
akıllıca hareket etmelerinin yeterli olduğu ifade ettiği için iyi bir kelime.

Kötü olan: Bu tanım neredeyse kendine gönderme yapar çünkü hemen neyin
"akıllı" olduğu sorusuna yol açar. Ayrıca bu tanım, yalnızca insan benzeri
zeki davranışları içerdiği ve sözde sürü zekası gibi diğer zeka biçimlerini
(örneğin karınca kolonileri tarafından sergilenen zeka) hariç tuttuğu için çok
dar.

**"Otonom ve uyarlanabilir sistemler"**

İyi: Yapay Zeka'nın iki ana özelliğini vurgular; robotları, kendi kendine giden
arabaları vb. kapsar. Ayrıca eğitim verilerine uyum sağlayan makine öğrenimi
tabanlı Yapay Zeka yöntemlerine güzel bir şekilde uyar.

Kötü: Bir kez daha, bunlar daha fazla soruya yol açıyor ve özellikle 'özerk'
tanımı çok net değil (Elektrikli süpürge robotu otonom mu? Spam filtresi?..).
Dahası, tüm Yapay Zeka sistemlerinin otonom olması gerekmez. Aslında insan ve
makine zekasını birleştirerek çok daha fazlasını başarabiliriz.

---

![YZ 101 1 Yıldız](/assets/img/yildiz.png "YZ 101 1 Yıldız")
{: style="text-align: center;"}

**Bölüm 1'i tamamladıktan sonra şunları yapabilmeniz gerekir:**

+ Yapay Zeka'yı açıklamak için anahtar konseptlerin özerklik ve adapte
  olabilirlik olduğunu bilme.
+ Gerçekçi olmayan Yapay Zeka ve gerçekçi (bilim kurguya karşı gerçek hayat)
  arasındaki ayrımı farkedebilme.
+ Turing testi ve Çin odası düşünce deneyinin dahil olduğu temel Yapay Zeka
  felsefi problemlerini ifade edebilme.

[![YZ 101 Bölüm 1](/assets/img/maze-mini.png "1. Yapay Zeka Nedir?")](/ai/2020/10/05/yapay-zeka-101-1.html)
[![YZ 101 Bölüm 2](/assets/img/maze-mini.png "2. Yapay Zeka Problemi Çözme")](/ai/2020/10/06/yapay-zeka-101-2.html)
[![YZ 101 Bölüm 3](/assets/img/maze-mini.png "3. Gerçek Dünyada Yapay Zeka")](/ai/2020/10/07/yapay-zeka-101-3.html)
[![YZ 101 Bölüm 4](/assets/img/maze-mini.png "4. Makine Öğrenmesi (Machine Learning)")](/ai/2020/10/08/yapay-zeka-101-4.html)
[![YZ 101 Bölüm 5](/assets/img/maze-mini.png "5. Sinir Ağları (Neural Networks)")](/ai/2020/10/09/yapay-zeka-101-5.html)
[![YZ 101 Bölüm 6](/assets/img/maze-mini.png "6. Muhtemel Etkiler (Implications)")](/ai/2020/10/10/yapay-zeka-101-6.html)
{: style="text-align: center;"}
